{
    "book_name": "Mustadrak",
    "urdu_text": "ابو عبد اللہ محمد بن عبد اللہ حاکم نیشاپوری (3 ربیع الاول 321ھ — 3 صفر 405ھ / 3 مارچ 933ء — یکم ستمبر 1014ء) اہل سنت کے مشہور عالم تھے جو حاکم نیشاپوری کے نام سے مشہور ہیں۔ ان کی مشہور کتاب المستدرک علٰی الصحیحین ہے۔ ان کے مشہور شاگردوں میں بیہقی کو بھی شامل کیا جاتا ہے۔ حاکم کی کنیت ابو عبد اللہ اور نام محمد بن عبد اللہ بن محمد حمدویہ بن نعیم ہے۔ ابن البیع اور حاکم نیسابوری کے نام سے مشہور ہیں۔ نیشاپور کے رہنے والے بڑے حافظ حدیث اور بہت سی کتابوں کے مصنف تھے۔ المستدرک علی الصحیحین، ایک مشہور احادیث کی کتاب ہے، اس کتاب کو امام ابو عبد اللہ محمد بن عبد اللہ حاکم نیشاپوری نے جمع کیا ہے۔ اصولِ حدیث کے مطابق حاکم فی الحدیث کی اصطلاح حدیث کا علم رکھنے والوں میں سب سے بڑی سند ہے اور حاکم کا مرتبہ صرف امام محمد بن عبد اللہ نیشاپوری کو حاصل ہے۔ المستدرک علی الصحیحین میں انھوں نے ان صحیح احادیث کو جمع کیا ہے جو صحیحین (بخاری و مسلم) یا اس میں سے کسی ایک کی شرط پر صحیح ہو اور انھوں نے اپنی صحیح میں نہیں لکھا لیکن اپنی کتاب میں اس کے روات کی تخریج کی، بعض ایسی احادیث کو بھی جمع کیا جو ان کے اجتہاد کے مطابق صحیح ہیں، لیکن اہلسنت وجماعت کے محدثین کا خیال ہے کہ امام حاکم صحیح کا حکم لگانے میں وسعت پسند ہیں، چانچہ کچھ ضعیف اور موضوع روایات کو بھی شامل کر لیا، امام ذہبی نے اس کتاب کا اختصار اور اس تعلیق مرتب کی ہے"
}